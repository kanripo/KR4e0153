# -*- mode: mandoku-view; -*-
#+TITLE: 華泉集
#+DATE: 2015-08-25 00:22:28.996415
#+PROPERTY: ID KR4e0153
#+PROPERTY: BASEEDITION WYG    
#+PROPERTY: JUAN 卷二
<pb:KR4e0153_WYG_002-1a>¶
欽定四庫全書¶
　華泉集卷二¶
　　　　　　　　　　　　　明　邊貢　撰¶
　詩集二¶
　　騷體¶
　　　山有雲贈閒翁也閒翁家於婺水之上既壽且¶
　　　康其子僉憲君宦遊山東以不得恒侍左右為¶
　　　恨客有為之作望雲圗者野史氏聞而感焉迺¶
<pb:KR4e0153_WYG_002-1b>¶
　　　援琴而歌曰¶
山有雲皓其光兮以飛以揚兮覆我翁之堂兮我堂兮¶
日闗我翁兮在山雲朝出游兮暮來還視我翁兮寔居¶
其間嗟嗟山之巍兮雲則永棲我翁之樂兮千祀其無¶
涯¶
　　　薛封君輓歌三章¶
泬寥兮江門公之逝兮鹿豕羣奔公今何居兮泉扃鬱¶
幽誰與公兮遨遊¶
<pb:KR4e0153_WYG_002-2a>¶
泉扃何有兮厚土綿綿上跱松柏兮下奠泗淵公宵處¶
兮晝爾瞑洞神理兮曖千年¶
絃誦兮初嘗公漸兮四鄉綠桂兮青嶠有嚴兮公廟盍¶
來兮慰我人懐兮¶
　　　賈太史母太安人輓辭¶
中寢閴寂兮夕風以雨靈薄陰沈兮莓生於廡棘人返¶
兮戀戀杳慈顔兮莫予覩厯庭宇以周望循園廬而撫¶
膺攬堂背之故諼繽雜遝兮落英擷芳荃以為㫖奠桂¶
<pb:KR4e0153_WYG_002-2b>¶
椒以為漿靈偃蹇其至止怛進拜兮彷徨杉轝兮柏輀¶
文驪兮素旂啓殯宫兮山之阿送母氏兮永歸重曰茫¶
茫厚土閟虞淵兮白曜迴光燭幽𤣥兮陟彼峻屺睇流¶
雲兮神理超遥眇氤氲兮嗟予寡翼安彼遡兮窮祀剪¶
剪悄終慕兮¶
　　　野泉詞為郡守髙子洲作(時以述/職如京)¶
野之水兮悠悠子不樂兮逺遊子逺遊兮要津悵予獨¶
兮水之濵水濵兮躑躅泉瀰瀰兮波綠願從子兮九重¶
<pb:KR4e0153_WYG_002-3a>¶
化霖雨兮隨飛龍龍飛兮在天膏下土兮吾泉與子歸¶
兮泉之野以逍遥兮冬夏¶
　　樂府¶
　　　君馬黄贈祝仁甫¶
君馬黄我馬蒼兩馬相逐君馬良君馬來自函闗道我¶
馬空山食秋草憶昔兩馬初學行長安見者神色驚魯¶
坰驪黄未足論衞丘騋牝虚馳名豈料長成人少顧十¶
年不踏天閑路逸羣翻惹太僕嫌騰櫪正中奚官怒以¶
<pb:KR4e0153_WYG_002-3b>¶
兹流落在風塵南走荆梁西入秦自傷萬里汗流血誰¶
道五花雲滿身棄置不須憐我馬君馬亦在鹽車下疾¶
足由來控者難驕嘶自合知音寡吁嗟君馬天下無且¶
向沙塲暫秣芻北來司馬今伯樂肯使君王空按圗¶
　　　杜蕢¶
曠飲調飲臣蕢亦飲酒生微波天風凛凛子夘不樂君¶
臣始終爵亡言存千古無窮¶
　　　紀叔姬¶
<pb:KR4e0153_WYG_002-4a>¶
國亡君亡吾將何歸父母邦魯先君壠酅歸不于魯而¶
酅是依烏乎賢哉其紀叔姬乎¶
　　　石祁子¶
冠珮則兆吾弗敢知吾所知者吉凶異儀或兆或否偶¶
邪非偶大哉禮云臣子常守¶
　　　四友亭詩有序¶
　　　　序曰鎮江之墟有亭峙焉左松右竹前梅後¶
　　　　柏許氏四兄弟之所居而友之者也松友伯¶
<pb:KR4e0153_WYG_002-4b>¶
　　　　焉竹友仲焉梅友叔焉柏友季焉是蓋齊堅¶
　　　　普貞異體一情者矣昔姜氏以同被為懷田¶
　　　　家以感荆再合薄俗敦焉古今人豈異也路¶
　　　　逺靡致髙風難挹爰徵厥好聲為四詩雖莫¶
　　　　助於友于要亦無辜懸慕云耳¶
伯氏曰我所友兮在徂徠直榦矯矯排風雷千秋萬歲¶
倚崔嵬美人贈我雲錦青何以報之松下苓朝飡暮餌¶
通仙靈駕青牛兮凌紫庭¶
<pb:KR4e0153_WYG_002-5a>¶
仲氏曰我所友兮在淇澳苦節姢姢樂幽獨千秋萬歲¶
無剪撲美人贈我綠錦裾何以報之竹上茹朝飡暮餌¶
勁且癯駕青鸞兮凌紫虚¶
叔氏曰我所友兮在孤山繁英燦燦開氷顔千秋萬歲¶
倚清寒美人贈我素錦緺何以報之梅白華朝飡暮餌¶
神精和駕青禽兮凌紫霞¶
季氏曰我所友兮在新甫銅柯蹇蹇霜皮古千秋萬歲¶
辭斤斧美人贈我翠錦裙何以報之柏子仁朝飡暮餌¶
<pb:KR4e0153_WYG_002-5b>¶
容色新駕青虬兮凌紫雲¶
　　　迎神¶
陟巉巖兮望九嶷𤣥雲&KR0008;兮靈御馳裸二女兮驂文螭¶
飛蕙葢兮搴翠旂沅湘兮無波涔陽兮際霞風伯兮前¶
導欃槍兮後羅山有木兮木有松懷重華兮心忡忡椒¶
酒兮鼉鼓逢神之降兮風渢渢將愉享兮君山之宫¶
　　　送神¶
重華兮降歆湘君兮並臨來聮翩兮共御歸容與兮同¶
<pb:KR4e0153_WYG_002-6a>¶
心假靈保兮陳辭鼓南風兮瑶音蒼梧眺兮極浦洞庭¶
波兮風雨蛟龍蜿兮晝吟鸞鵠下兮群舞睇靈光兮不¶
見切予心兮愁苦垂巍巍兮餘澤為霖雨兮下土瞻有¶
嚴兮遺像願嗣續兮終古¶
　　　唐夫人操為都𤣥敬祖母作¶
白楊翻翻兮翳於墓門誓良人之不從兮孤曷與存瞻¶
彼中林兮豺虎縱横我室我安兮我孤我將嗟嗟孤有¶
成兮我目則瞑兮¶
<pb:KR4e0153_WYG_002-6b>¶
　　　門有車馬客為顧侍御迺翁賦¶
門有車馬客云來自吳下相逢問丈人草服在中野中¶
野何所有有園亦有疇青槐蔭君堂文杏為君樓樓上¶
置書史下繫雙桂舟園中古松樹甘露降油油居人被¶
其惠行者藉其庥阿兒冠豸冠阿弟登龍頭出入鄉黨¶
間光塵滿道周崐山岌嵯峨湖水繞下流丈人樂相樂¶
延年方未休¶
　　　都義士¶
<pb:KR4e0153_WYG_002-7a>¶
母存兒亦存敢以身許人母死兒可死兒志良以伸我¶
宇舅葺我桑舅植我室我家維舅力我生有兒舅無¶
子舅有急難我當死吁嗟乎國士之義義與秋雲髙聶¶
政荆軻俱爾曹¶
　　　李將軍¶
李將軍七尺身丈八矛生來骨相當封侯錦袍白馬如¶
流電一歲長安一相見不掃邊塵向朔庭空隨漢月歸¶
鄉縣李將軍雄且英山東塞北咸知名嗣忠堂前世澤¶
<pb:KR4e0153_WYG_002-7b>¶
逺且讀父書調母羮君不見長楊羽騎如雲集天子勤¶
邊方好兵¶
　　　周司徒¶
周司徒真丈夫直氣稜稜霄漢俱致君不作堯舜主拂¶
衣歸卧山中廬山中卧今幾載鶴貌童童履聲在十書¶
五疏招不回九重虚席空相待北來頡利西𦍑胡爭問¶
司徒今有無乃知繫國輕重者不獨廟堂公與孤周司¶
徒真丈夫¶
<pb:KR4e0153_WYG_002-8a>¶
　　　芝山操(有序/)¶
　　　　芝山也者丹徒許子之自號也空同李子為¶
　　　　賦之辭有招隱之意焉夫許子者方秉憲以¶
　　　　齊政簡書在躬其奚以及此也而商顔之歌¶
　　　　豈其心哉於是齊人有華泉子者乃援琴而¶
　　　　反招之作芝山操焉其詞曰¶
山之芝兮紫英遐不見兮我怦怦逝將歸兮以擷以烹¶
曰以芼予親之羮(一/解)遹脩眉兮四翁日遊戲兮山之中¶
<pb:KR4e0153_WYG_002-8b>¶
朝予望之兮夕夢其下盍反轡兮吾馬(二/解)子之轡兮言¶
反顧周道兮云逺氓之靡家兮皇不有儲嗟嗟子兮曷¶
寧其居(三/解)¶
　　　雙清操(有序/)¶
　　　　承菴子觀風東土秉憲齊政厥聲孔彰覃思¶
　　　　藝林靡典弗究爰述三解寄悰七絃目曰雙¶
　　　　清操焉¶
臺有柏隂隂兮皇鑒在上昭臨兮(一/觧)柏之陽維我之堂¶
<pb:KR4e0153_WYG_002-9a>¶
我激我揚曷我人弗臧(二/觧)雪斯川矣月斯淵矣匪淵匪¶
川維我游之天矣(三/觧)¶
　　　次杜工部秋雨嘆韻柬希尹¶
睡起山厨濕煙白堆盤忽見紅蠏鮮狂夫對此興不淺恰¶
值床頭無酒錢簷雨霏霏暮聲急蓬頭獨倚闌干立¶
美人可望不可攀閒誦枯魚過河泣¶
逕荃籬菊寒繽紛半紫半黄花似雲若令此物混桃¶
李雖有貞固何由分華陽老人頭半黑坐對幽芳三¶
<pb:KR4e0153_WYG_002-9b>¶
嘆息屈平元亮今不逢莫向西風論價值¶
吁嗟屋漏不可數四壁頽牆少完堵自緣物候近重陽¶
怪底滿城終日雨城南山寺風且寒欲往只愁行路難¶
伏枕髙歌夜不寐床頭酒壺旬日乾¶
　　　桐江水為王推官贈别¶
桐江水深幾許司刑來使旌舉夾岸垂青楊豺狼化田¶
䑕洞江水不可泳以游司刑擊蘭楫駭浪成安流司刑匣¶
中三尺鐵隱隱星光淬雞血䑕移巢窟龍失其波桐江¶
<pb:KR4e0153_WYG_002-10a>¶
桐江奈樂何¶
　　　車遥遥送錢伯川監稅河西¶
一車兩雕輪宛轉行不已悠悠河西路去去百餘里孟¶
冬北風冽河水寒不流朝發城東門暮至河水頭誰言¶
近别易近别心更苦咫尺不相看天涯在庭户君行西¶
河上幾日河栁春攀條采柔芳願寄同心人¶
　　　洛陽道送劉少府¶
沃野萋柔桑翩翩春鳥翔使車天上來白屋回青陽青¶
<pb:KR4e0153_WYG_002-10b>¶
陽為雨露不為冰與霜冰霜易流鑠雨露恩迺長誰能¶
泥朱幰永庇嵩洛堂¶
　　　車遥遥為前人賦¶
車遥遥風起沙蓬卷離腸逐雙輪輪轉腸亦轉雙輪轉¶
轉臨大河雪花如席冰嵯峨孟津渡頭燈火亂洛陽城¶
邊冠葢多車遥遥載君行載君返赤鳳啣書下紫雲回¶
期莫待春華晚¶
　　　賦得萬里橋送客¶
<pb:KR4e0153_WYG_002-11a>¶
萬里橋邊樹如薺蜀使入吳真萬里臨岐記取丞相語¶
萬里之行此其始英雄一往人代易錦水湯湯鎮如昔¶
遺陣空思雲鳥形脩梁已荒車馬跡旬宣使者家在吳¶
入蜀今為蜀大夫登橋攬轡一回首慷慨能輕萬里途¶
　　　運夫謡送方文玉督運¶
運船户來何暮江上旱風多春濤不可渡運船户來何¶
暮裏河有閘外有灘斷篙折纜愁轉船夜防蟲䑕日防¶
漏糧冊分明算升斗官家但恨倉廩貧不知淮南人食¶
<pb:KR4e0153_WYG_002-11b>¶
人官家但知征戍苦力盡誰憐運船户運船户爾勿哀¶
司農使者天邊來¶
　　　送劉約中之金陵¶
自君之出矣途長夢亦遥南風何日起吹轉木蘭橈自¶
君之出矣長望石頭山山髙望不極目送碧雲還君到¶
石城邊應看石城樹樹杪百尺臺是儂行樂處¶
　　　濟寧劉使君提刑晉陽過新鄉之墟其友人華¶
　　　　　泉子者適游蘇門傷其别而不得見也於是¶
<pb:KR4e0153_WYG_002-12a>¶
　　　　賦車遥遥以招之¶
車遥遥向何許去君咫尺地不得一相語憶昨與君遊¶
大梁暑雲拂葢流塵黄回頭轉睞復幾日草木零落飛¶
嚴霜山中獨行歲華晚烟留月綣誰能返逸客長懷阮¶
嗣宗仙翁却弔羅公逺聞君五月登嘯臺何郎許子相¶
徘徊酒酣清歌眺白日萬里䬃䬃長風來人生得此亦¶
自樂何用苦敎纓冕縳不見昔時賢達人强半遺跡在¶
丘壑車遥遥將奈何太行積雪寒嵯峩贈君七尺紫藤¶
<pb:KR4e0153_WYG_002-12b>¶
杖並履閒尋安樂窩¶
　　　臨髙臺為謝内史題觀日圗時内史將省母歸¶
　　　　餘姚¶
臨髙臺望三山曜靈出海光以斕浴咸池登扶桑羲和¶
總綏六龍服箱回精白雲舍流采黄金堂金堂客子及¶
秋返雲舍萱花凌雪芳臨髙臺心不及朝懐親兮夕懷¶
國却到江南望江北¶
　　　題畫¶
<pb:KR4e0153_WYG_002-13a>¶
散髮兮江阿曳青笻兮裳薜蘿風飀飀兮鳴琴倚文石¶
兮藉莎石畔兮何有有蒲兮與荷悦芳兮流目矢心兮¶
靡佗匪人羣兮言絶慨新聲兮孔多¶
　　　題王庭簡像¶
𤣥其衣纁其裳瓊琚玉玖鳴鏘鏘端而容肅而止儀冠¶
峩峩若山峙主羣祀禮百神精明之德通天人上郡城¶
邊無吠狗駿馬旃裘望風走李廣汾陽是其偶吁嗟若¶
人古良守¶
<pb:KR4e0153_WYG_002-13b>¶
　　　題金谷園圗賦得綠珠怨¶
誰言妾命薄結髮承主恩誰謂妾身輕寵冠金谷園園¶
中桃李千萬樹對妾妍華避無處徘徊歌舞曲未終門¶
外戰鼓聲逢逢當時只倚紅顔貴豈料紅顔為主累主¶
家髙樓天與齊妾身不惜委黄泥他生願作啣泥燕長¶
傍樓中梁棟棲¶
　　　築橋怨¶
橋之築人痛哭橋之崩人不行不行猶自可痛哭悲殺¶
<pb:KR4e0153_WYG_002-14a>¶
我虬鬚環衞蟒服尊誰其坐者魚朝恩磚厰供磚石窩¶
石役夫一丁錢七百五州十縣走登登前後兩年方告¶
畢沙河橋千歲牢渴殺道上人旱殺田中苗願天不雨¶
水勿髙馬蹄踏踏橋土裂中有役夫膏與血¶
　　　斷絃引¶
離琴掛幽壁玉軫朱絲絃美人不復來華月生秋圎臨¶
除拭金徽絃絶軫難續昨日白頭吟今朝斷腸曲軫是¶
美人繫絃是美人調人亡琴亦亡獨坐悲長宵¶
<pb:KR4e0153_WYG_002-14b>¶
　　　題豐内翰愛鳬樓¶
春鳬呼其侣拍拍戲芳渚一鳬忽驚人群鳬共髙舉回¶
翔集城下㸃㸃散如雨愛鳬古人今幾秋夕陽江上空¶
髙樓馮䦨獨送千里目平沙莽莽寒煙綠¶
　　　兩節婦為毛給事用成作¶
姑曰婦嗟爾芳齡始二九綠髮紅顔何可守婦曰姑上¶
有姑下有鶵姑不舅負吾寧忍負夫婦姑相向中庭立¶
抱鶵爇薌籲天泣天乎不剪毛氏宗臼甘自舂井自汲¶
<pb:KR4e0153_WYG_002-15a>¶
鶵生三鶵宗日彊更有小鶵如鳳凰苞羽翩翩被五采¶
逺簪白筆登巖廊登巖廊心獨苦回望滇南兩丘土君¶
不見貞女墓上木青青髙入雲路人競指毛家墳¶
　　　五雜組戲三平董兄¶
五雜組袖中綃往復還金翠翹不得已且逍遥¶
五雜組佩瓊玖往復還捧觴婦不得已且開酒¶
五雜組錦繡帷往復還城外岐不得已換行媒¶
五雜組牀上裯往復還使者愁不得已正綢繆¶
<pb:KR4e0153_WYG_002-15b>¶
五雜組富家筵往復還河上船不得已買花錢¶
　　　將歸篇聞希尹有東歸之念作此招之¶
對面有乖絶千里長相思登髙望來車入門賦將歸驚¶
風何飄飄獸兔莽間啼羣鳥各有趨他鄉難獨依獨依¶
令人感悠悠浮雲馳悠悠尚可道霜露隕百草¶
　　　廬墓哀為楊名父作¶
廬墓哀廬墓哀墓上有花親手栽春風一畨花一開親¶
魂去矣何時來魂不來兒不返空林月落猿聲斷淚花¶
<pb:KR4e0153_WYG_002-16a>¶
著樹花已空傷心何處吹羌管¶
　　　銀臺墓為韓通政賦¶
銀臺墓蕭闗路落日春草青蒼山起寒霧蕭闗路銀臺¶
墓墓前嵯峨石碑古下有雙棺閉泉户夫為正議妻淑¶
人四封三品俱皇恩先銀青後金紫生兒願得銀臺子¶
銀臺功業何可知請向墓前看制辭¶
　　　病婦行為惲功甫悼亡¶
妾嫁郎纔十五辛苦為郎立門户舅䘮未了復姑䘮十¶
<pb:KR4e0153_WYG_002-16b>¶
載牛衣一環堵薦書初下郎有名寒冬攜妾來京城可¶
憐弱質犯霜雪春花一夜成秋零左攬兒右牽女淚濕¶
枕花紅凄凄背燈語招魂須故衣埋骨須故鄉郎恩豈¶
云薄妾命自不長解錢繫兒褓留市梨和棗拔釵穿女¶
裳留作嫁時粧兒女勿啼郎勿哭䘮車不反泉臺轂¶
　　　嗟克明為段僉事惟勤迺翁作¶
孰謂弟無子兄子為後與子同孰謂天有知三子夭以¶
殤無後翻在躬嗟而克明為子克子兄克兄吳人至今¶
<pb:KR4e0153_WYG_002-17a>¶
傳為吏公且平嗟而克明葬以一命服祭以五鼎烹有¶
子官度支出典邦國刑鐵冠白筆紆銀青過家上塚泣¶
所生以三尺孫嗣宗祊謂天無知天竟有知嗟克明¶
　　　歸人哀為南海張進士作¶
歸人哀哀不極雙墓纍纍五羊側親顔欲見不可得夢¶
裏相看畫中憶養兒謂言得兒力晝錦歸來掃荆棘百¶
金置酒千金庖散作空山老鴉食歸人哀哀不極¶
　　　接樹嘆為方舉人迺翁作¶
<pb:KR4e0153_WYG_002-17b>¶
朝汲水暮伐土山人接栗山中圃白頭翁嫗感且傷那¶
能更待渠實嘗春風花開秋結果玉盤跪進黄金顆氷¶
魚凍笋古有之誰道蒼蒼不闗我我圃之樹今十圍雙¶
親何在塚纍纍山人見之雙淚垂¶
　　　傅本學二親輓歌¶
夫荷戈妻辟纑渡江北來戍京都京都主將多錦腴夕¶
幙朝衙馳復驅恨不為君西擊胡四十二載空良圗大¶
兒官至執金吾小兒廷評寃獄無諸孫亭亭俱丈夫興¶
<pb:KR4e0153_WYG_002-18a>¶
來一飲酒百觚長歌激烈聲嗚嗚源溪冬寒水不枯笑¶
將白髮歸黄壚翁生有聞翁不孤¶
　　歌行¶
　　　席上贈子立内兄¶
碧栁毿毿黄鳥過城隅早芳媚雲波登髙宛戀鄉思多¶
玉壺倒盡難成酡欲留不留將奈何韶華荏苒空蹉跎¶
攜手東陌上烟光忽已夕眼前相對不盡懽别後封書¶
復何益君不見鳳雛短翮棲髙桐驥子草伏山岳空看¶
<pb:KR4e0153_WYG_002-18b>¶
君不合在岩穴上苑年年春杏紅春杏紅㸃春衣明年¶
此日應相見千里家園亦暫歸¶
　　　白岩公墜馬次杜韻奉呈¶
我本使君幕中客慣趨廣庭侍雙㦸雨晴拂曉時一過¶
齒齒屐痕開蘚石使君何所作白羽摇摇藤七尺使君¶
何所好湘縹在床琴在壁邇來使君偶墜馬十日不踏¶
長安陌芳英落盡春已晚影倒青林日光射君不見少¶
陵老翁亦傷足猶對驊騮歌噴玉又不見漢庭司農不¶
<pb:KR4e0153_WYG_002-19a>¶
受辱自比轅駒悲局促人生須作壯士豪安能蚩蚩等¶
胥僕城西有山如少室城南有村如杜曲映水岩雲鎖¶
翠微隔花山鳥啼蒼竹君須乘輿我須馬磁甖滿載春¶
缸綠酒酣㧞劒共起舞詩祟病魔齊就戮¶
　　　贈東山謝萬户¶
萬户侯丈八矛臨川四境俱休休萬人督千鍾粟臨川¶
四境俱鼓腹壯有立老有歸英巨峯前春草肥白頭髙¶
眠草堂下前植青松後梧檟臨安路與臨川通共道將¶
<pb:KR4e0153_WYG_002-19b>¶
軍多祖風有姪如𤣥子如琰不獨東山别號同¶
　　　守郭老先生進階三品寄賀長句¶
朝賞冶城花晩折長干栁邂逅相逢太史君(守郭/子也)逍遥¶
却憶程番守程番老翁垂八齡頭顱半白雙瞳青看山¶
逺步時忘返中酒髙眠日少醒昔在先朝歲庚午投荆¶
自愧分銅虎翁壽纔交六旬一我齒恰當三十五忘年¶
結好心綢繆峽月巴猿兩見秋弔古同尋庾亮宅懷鄉¶
並倚仲宣樓那知世事多遷變倐忽還如零雨散金紫¶
<pb:KR4e0153_WYG_002-20a>¶
翁方拜國恩衰麻我適遭家難家難迍邅涕淚餘傳經¶
重駕法臺車蘭陽夜火黄精飯汴水春風錦字書問翁¶
北歸今幾載可念江陵舊僚宷太史遥從故里過里中¶
爭賀新銜改新銜故里樹新坊白日門庭綵繡光岳峯¶
蒼翠河流曲暮景優游共短長¶
　　　賦得江上草贈燕泉何子南歸¶
江上草何青青使君歸來朝戴星問君君不言挽君君¶
不停十丈風帆疾於矢蒼梧風深竹花紫雲中之君呼¶
<pb:KR4e0153_WYG_002-20b>¶
不來空餘淚滿瀟湘水瀟湘水清且漣江頭瞻望不可¶
及惟見草色呈芊綿請君細鼓南薰調日對虞皇發長¶
嘯¶
　　　賦得泰伯祠送龍致仁僉事¶
萬乘尊如浮雲髮乎可㫁身可文弟有雍孫有札百代¶
清風見家法牲牢腯黍稷香帛烟裊簫吹揚使君祭掃¶
廟門掩隂風颯颯靈旗颭¶
　　　送錢伯川歸錫山¶
<pb:KR4e0153_WYG_002-21a>¶
曉上黄金臺夕登潭柘山白雲何油油下覆鴈門闗愛¶
君此行為君羨白頭阿母今相見我身欲飛無兩翼杳¶
杳風塵隔畿甸君家堂前二古松枝柯偃蹇如虬龍南¶
窓恰對梅花塢西牗全當天井峯伯川之水舊姓吳川¶
上山形列畫圗昔稱譲國今稱孝乃有地曹錢大夫大¶
夫今為返哺烏登堂壽親親不孤棄官就養人所無誰¶
言大夫已矣乎古來廊廟須江湖¶
　　　送周公度下第¶
<pb:KR4e0153_WYG_002-21b>¶
征駕嚴曉裝行行及春陽離心曠幽邈如彼江路長江¶
路長雲漠漠東樓歡笑一迴首十載髙情鎮如昨先生¶
負竒氣胷次何磊落平生自許梁棟材國門未築黄金¶
臺敝裘長劒慘無色可憐五上空歸來空歸來勿凄楚¶
君不見齊無鹽今日椒房貴昨日採桑女又不見商傅¶
說朝辭版築暮霖雨人生窮達會有時世間俗子安得¶
知¶
　　　送陳嘉言經畧赴陜¶
<pb:KR4e0153_WYG_002-22a>¶
前年使長江南今年使長城下使君自有開濟謀不在¶
舟航即鞍馬馬行萬里道君抱萬里心二月春草短雲¶
愁沙磧陰長城路通咸秦古來轉餉多名臣後有李唐¶
前有漢君不見蕭何與劉晏¶
　　　送沈仁甫歸省¶
𤓰洲渡三江路客子將母心湯湯水東赴水東赴送客¶
江上還前年奉觴衣白鷺今年奉觴衣白鷴子階日以¶
崇母心日以樂樂在平反多豈論官與爵君不見漢家¶
<pb:KR4e0153_WYG_002-22b>¶
京兆雋不疑母子聲名天下知¶
　　　送少傅劉先生祭掃歸鈞陽¶
夕霖清上郊朝日麗層漢傾都車馬出載路行人看元¶
宰辭掖庭翺翔下東觀東觀逶迤複道長涼風飄轉賜¶
衣香天曹舊識尚書履秘閣新加學士章秘閣天曹俱¶
要路一代人才真有數御史中丞次第遷總戎司馬從¶
容步諤諤危言震百僚巖巖師表重三朝啓心不負天¶
王托破膽猶聞北敵謡晝錦歸來故鄉縣宋臺梁館經¶
<pb:KR4e0153_WYG_002-23a>¶
行遍帑錫從敎父老分上珍獨向丘園薦三秋霜露石¶
麟寒四世封章帝澤寛休對青山賦招隱早看黄詔促¶
回鞍¶
　　　送髙大參升方伯入閩¶
昔我分符作荆守我公坐鎮黄河口繫馬殷王廟左槐¶
開筵衞女堤邊栁公今參佐臨我邦我亦抱疴眠芸窓¶
溪樹陰陰白日靜干旌時到木蘭艭回思十二年相見¶
歲華倐忽驚流電路岐迴複餘萬程宇宙陰晴經幾變¶
<pb:KR4e0153_WYG_002-23b>¶
憶公安得常見公古貌依稀魂夢中但看邸報知遷轉¶
那記官階卑與崇餞賔雜遝喧徒御斜月蒼涼郭門曙¶
獨鶴孤琴一蓋飄我公逺向閩山去人生垂翼豈有恒¶
大舟淺水固難勝扶摇直上自此始公不見天池六月¶
南飛鵬¶
　　　送楊邃菴督馬闗西¶
狼星掃天西戎來飛勒叩闗闗夜開當闗空列貔虎士¶
伏櫪不見麒麟材朝戰闗頭暮闗下瘡痍大半徒行者¶
<pb:KR4e0153_WYG_002-24a>¶
箭書入報宵旰憂拊髀翻思大宛馬中丞主馬朝命新¶
威霆動地驚故人長城迢迢亘西北萬里可當公一身¶
秦苑草青秦水㫖魯坰衞丘那足比我公息馬兼息民¶
民保田廬馬生子天燠在野寒在槽馬子日肥民不勞¶
三軍校閱錦雲亂萬蹄蹴踏沙塲髙將軍騎出諸羌遁¶
玉門烽靜班超覲我願公歸登上台他日用賢如用駿¶
　　　送趙華鎮之東安¶
趙侯别我何所適華髮逺為淮甸客鎮日相逢只獨醒¶
<pb:KR4e0153_WYG_002-24b>¶
主人笑君太拘迫簿書集案山嵯峩一入官曹事即多¶
駒隙韶光最堪惜眼看春樹葉婆娑¶
　　　趙南渚席上送秦鳳山分體得柏梁¶
我家東海君東吳一日相逢遊上都官居並結城南衢¶
會面不問晨與晡登山臨水時一呼白馬青衫光照途¶
見者謂是游俠徒豈知義氣卑王盧中宵坐感頭白烏¶
朝辭闕庭暮江湖雲泥忽如鴻與鳬夕陽下樹秋巘孤¶
迴風䇿策鳴脩蘆于嗟離心不可圗何時歸來江上艫¶
<pb:KR4e0153_WYG_002-25a>¶
　　　分題得鵲山湖送維正李憲副之山東¶
齊門東沙逕平雲羃羃湖冥冥使君來麥秋晚栁陰陰¶
畫舟逺痩蒲疎荇逗遛香南浦烟光接西堰堰北山靈¶
鳥聚對面潺湲華不注山前綠稼隱茅茨舊是齊儂釣¶
遊處横橈越水滸飛踏青芙蓉華陽洞口跨白鹿醉¶
吹玉笛呼眠龍長鑱野老逐李邕錦袍仙人隨赤松石¶
壁土花秋靡靡古蹤悠悠鎮如此要留洒翰洗蛙蟬雨¶
林夜黒啼山鬼¶
<pb:KR4e0153_WYG_002-25b>¶
　　　送盛醫官歸吳中¶
昔我遊東吳訪君閶門郭石井泉邊晚開酌興來同上¶
春雨亭醉裏不知江月落扁舟一為别幾見薜蘿春我¶
綰曲臺綬君垂釣臺綸震澤霜波愁外渺虎丘雲樹夢¶
中親四年不得一書札只問江頭來往人昨朝覿面鳳池¶
曲鶴骨稜稜猶在目料君應恐驚世人角帶烏巾强¶
隨俗世人久知吳下名喧傳盧扁今再生藥丸到處衽¶
席起大門小户爭扳迎東樓一夜鄉心發忽著荷衣向¶
<pb:KR4e0153_WYG_002-26a>¶
人别憎君歸計何太忙水上風煙觸炎熱玉芝瑶草滿¶
山家住日應多來日賖願留丹訣與知已晚歲相尋凌¶
紫霞¶
　　　送陳邦瑞侍御巡按山東兼過山西省親¶
缺蟾墮崦闗樹蒼長河白淺波雲光殿中使者踏曉去¶
驕馬逺餞金繡香齊山青青晉山紫兩地彩躔看柱史¶
王程下放晝遊閒凖背剛風驀千里山郊候人如羽立¶
獰色郵郎報函急屈軼枝明海岳寒神羊影射狐狸泣¶
<pb:KR4e0153_WYG_002-26b>¶
曲臺宦子離怨新四歲簪袍羞後塵拜君東行勿草草¶
張桓已謝滂公老¶
　　　送侯良弼之湯陰¶
虬鬚使君乘鐵騘鄴南古道行秋風居人不解明府號¶
爭看印章垂赭銅使君登座衙鼓發簿吏趨蹡來走謁¶
止是陽春一片心誰教化作琴堂月月明照見氷絲影¶
流水聲髙聞四境却記中條罷講時山雲夜覆簷花冷¶
黄口小兒把刀筆抹黒批丹誇法律豈知漢吏推明經¶
<pb:KR4e0153_WYG_002-27a>¶
不在區區三尺刑¶
　　　送同年少宰汪閒齋考績北上¶
鳳闕開晴霞龍樓啼曙鴉春風上春月吹滿上林花上¶
林花色明如繡亞相考功新入奏遥從花外駐公車更¶
向花間聽禁漏禁漏丁丁雜珮環朱衣玉貌動宸顔銓¶
司藻鑒懸秋水憲府威名重泰山廊廟雍容需衮職徵¶
迎不用皇華敕元知北斗近三台早見東人歌九罭都¶
下舊遊懷丙辰回頭二十九回春看花借問當時侣白¶
<pb:KR4e0153_WYG_002-27b>¶
髮重逢今幾人¶
　　　送都憲梅田顔公赴召北上¶
元精鍾海嶽勲業樹乾坤位極南曹長階遷北院尊晴¶
雲開水寺旭日映江門江門水寺張髙宴旭日晴雲麗¶
京甸天府爭誇藻鑑名烏臺共識冰霜面涼風八月桂¶
始花碧葉飄霜疑散霞軾前白鷺能窺隱冠上神羊慣¶
觸邪神羊白鷺威千里川后澄波淨如几百度風行草¶
野間群僚色動班行裏却憶武皇臨御初公居光祿禮¶
<pb:KR4e0153_WYG_002-28a>¶
臺予含香近切奎三象秉笏親陪第七車二十年華速¶
流電遲暮金陵重相見蹇劣甘投林下棲差池豈分江¶
臯餞中興天子新舊邦須公開濟啓明堂大臣憂樂先¶
天下記取希文記岳陽¶
　　　壽屠左丞¶
異才生間世聲業播乾坤權總西臺長官登少傅尊青¶
雲連甲第白日映髙門髙門甲第開華宴白日青雲麗¶
芳甸縹緲鸞書海上來蹁躚鶴馭圗中見涼秋九月天¶
<pb:KR4e0153_WYG_002-28b>¶
宇空紫衢合沓飄香風黄封錫命來中使玉帶稱觴列¶
上公上公中使分先後共指南山祝眉壽七十遐齡古¶
已稀三千賀客今誰有南山何物比嶙峋雪鬢霜髯七¶
尺身他日麒麟須畫像此時龍馬是精神予本東州牧¶
羊子姓名曽入山公啓執豆叨瞻末坐光升歌敢並羣¶
仙齒明公持法法不私春陽多在沍陰時漢廷赫赫名¶
臣傳異代同倫張釋之¶
　　　貞母行為楊晉叔母夫人壽¶
<pb:KR4e0153_WYG_002-29a>¶
同牢不踰年中道相棄捐阿母當日心蘭室如黄泉兒¶
生不見父但見山頭土向母索父啼母心良獨苦脫珥¶
易書剪髮為羮㷀㷀三十霜兒也成令名成令名事元¶
后封章來賁林藪鳳冠峩峩翔白首右珮瑶瑜左瓊玖¶
天與喬齡報貞母不然安識少師門今有後¶
　　　光祿丞為趙天挺乃翁壽¶
光祿丞白髮何毿毿壯遊江北老去歸江南江南水鄉¶
地可住復可常釣魚以為羮汲泉為酒漿曉日張瓊筵¶
<pb:KR4e0153_WYG_002-29b>¶
有客白其馬諸孫繞膝傍遊子拜庭下光祿丞福如岡¶
壽如陵墅西十月梅花白不用登舟唱采菱¶
　　　席上次韻劉鎮逺希召南雍劍客歌為八十翁¶
　　　　阮毅夫賦¶
虎頭突兀鳶肩髙將軍將軍真古豪已有精忠貫白日¶
更看逸氣凌青霄少年帶劒方城裏朝獵登山夕臨水¶
結交意氣無南北俠侣遊朋來逺邇出門白馬驕如龍¶
飛黄不受徒御礱心輕項羽匹夫勇身許蕭何萬世功¶
<pb:KR4e0153_WYG_002-30a>¶
平生好詩有詩癖時向江邊尋古跡誰論北海孔文舉¶
未數東山謝安石帳底髙眠强敵愁共說將軍無與儔¶
淮陰壯士富才略會稽老子多陰謀中年華髮忽成素¶
歎息流光近遲暮辟榖真成陸地仙學易上究先天數¶
子歌孫舞終日歡城有堞兮江有瀾他時漢水㐮山道¶
應見青牛西出闗¶
　　　畫松歌壽白巖太宰¶
今辰何辰到巖谷太宰堂中見喬木颯颯重簷風雨來¶
<pb:KR4e0153_WYG_002-30b>¶
冥冥四座烟雲逐初筵賔客俱改容細辨始知為畫松¶
霜柯雪榦槎牙起碧蔦青蘿宛轉封星除夜靜飛霹靂¶
彷彿蛟龍在東壁培植深疑造化偏推移頗訝神功疾¶
天生鉅材非偶然上摩霄雲下重淵已閱南山到平陸¶
更看東海變桑田桑田平陸真俄頃古貌蒼髯歲華永¶
天上休誇種白榆日邊謾說栽紅杏中興天子建明堂¶
宰也執珪登廟廊松乎松乎合與宰為伍萬載千秋充¶
棟梁¶
<pb:KR4e0153_WYG_002-31a>¶
　　　張夏道中遇雨短歌示同行諸子¶
南山北山雨如注寒風颯颯吹山樹中河水發行子愁¶
褰裳欲渡且復休黒霧蒼雲蔽村舍咫尺誰能辨牛馬¶
嗟哉出門百里行路難我今胡為在中野¶
　　　三月行¶
往年三月春多旱農夫望雨空愁嘆今年三月雨太多¶
農夫轉愁傷早禾却憶先皇御宸極陰陽和調人足食¶
萬方只解歌太平百姓何曽知帝力鳴呼鼎湖飛龍去¶
<pb:KR4e0153_WYG_002-31b>¶
不返五風十雨何由得¶
　　　題王二採蓮圗次壁上沈石田韻¶
秋塘露下菰蒲冷野鶩沙鳬夜相並東山月出一丈髙¶
岸栁垂垂見疎影雞鳴浦口漁伴稀自採紅蓮溪上歸¶
　　　題石田畫二首為楊仲深作¶
夕陽半落羣峰髙古林萋迷猿正號欲招同人眺野色¶
安得揚州何水曹近烟蒼蒼逺烟白此時獨作村西客¶
君不見石子岡頭蘿薜深麋鹿成羣詎相識¶
<pb:KR4e0153_WYG_002-32a>¶
平生不識石田子往往相逢畫圗裏世傳百本無一真¶
抹青塗紫俱門人秋髙對此雙眼豁倐然置我溪與壑¶
君不聞畫家貴意不貴工只在㝠㝠漠漠中¶
　　　為王工部大用題菜圗¶
采采雨間葉青青陌上春欲知疏溉力試問園中人紛¶
紛鍾鼎徒醉臥飽肴胾不謂丹青手能傳使君意使君¶
有園十畝强時因採摘露沾裳短籬不許鄰雞入嘉味¶
還同過客嘗後來勿斸園中土留取清風千葉長¶
<pb:KR4e0153_WYG_002-32b>¶
　　　題貞潔巻¶
貞比髙陵柏潔比陰壑冰緬彼考槃客相思勞寢興至¶
潔不可汚至貞不可變兩世同一心百年能幾見柏有¶
後秋葉冰有中夏寒貞潔茍弗渝炎雪何能干¶
　　　題孔水部廷瑞雙鵲圗¶
峩峩中庭石傍此寒歲花離離錯錦繡五色明朝霞雙¶
鵲何處來相對聲喳喳似為主人報水曹恩寵加水曹¶
住近荆門牐千里洪流歸彈壓疏排不數賈譲功決瀹¶
<pb:KR4e0153_WYG_002-33a>¶
盡遵神禹法𤣥圭早晚當告成天王近日已知名崇階¶
峻級懸相待豈用區區靈鳥聲¶
　　　題白岩竹¶
竹枝裊裊根卓卓質堅不受苔蘚剥是誰向壁掃縑素¶
古色蒼顔秋濯濯彷彿猶自煙水區萬里湘潭土新斸¶
又疑身坐風雨窟老蛟盤挐突頭角醉呼虞帝歌南風¶
蒼梧雲深翠華邈¶
　　　題章郡守瓊林醉歸圗¶
<pb:KR4e0153_WYG_002-33b>¶
宫楊媚朝旭溝水鳴春湍别殿黄金瓦横橋白玉闌借¶
問此何地無乃東長安長安陌頭二三月杏萼離離綴¶
緋雪伊誰種此千萬株長待儒生與攀折孝皇龍飛十¶
五春親䇿進士三百人是時嘉州有章子名姓赫赫驚¶
朝紳白馬青袍速流電日中醉下瓊林宴吁嗟此日畫¶
裏看猶似當年陌頭見陌頭畫裏兩模糊可道今吾非¶
故吾南臺罷起郎官草東郡聊分刺史符皎月寒氷清¶
譽在雲霄隨處是亨途¶
<pb:KR4e0153_WYG_002-34a>¶
　　　椿庭榮壽圗詩¶
白頭注書懶出門足跡不到東西村倐忽移家向千里¶
逺遊却謝君王恩錢唐夜舸衝潮發柏署啼烏曉方歇¶
升堂見子復見孫綵服如雲映秋月江魚竹笋稱觴暇¶
時坐肩輿過城下蘇公堤上聞采蓮岳王祠前看走馬¶
問君北歸今幾春予欲乘槎西問津渡河先訪封君宅¶
攜酒來攀庭際椿¶
　　　題楊四山卷¶
<pb:KR4e0153_WYG_002-34b>¶
蒼峯崔嵬翠巘嶻嶪阿祖當年手親疊有得必失毁必¶
成天道往復天心明我開我堂酌我酒藹藹嵐光映虚¶
牗朝對圗書夕賔友楊家子孫千世守¶
　　　題劉道行祖母拾禾敎子冊¶
朝拾田中禾暮爇釜下薪止願兒力學不愁家業貧兒¶
生有兒先入官可隨萬里居長安帝予封章不肯受却¶
待成名報吾母江風吹船南入巴阿孫奉使兒還家拜墳¶
呼母母不語淚濕秋山空黍花¶
<pb:KR4e0153_WYG_002-35a>¶
　　　題周道士采苓卷¶
夫椒山中多老松白雲隱隱盤蒼龍山人荷钁采苓去¶
往往仙人松下逢仙人本是山人作山人向來滿功課¶
句麗勾吳幾萬里杏花隂裏春風大君不見蒲江古井¶
凝綠華乳嬰綆上聲唑唑長秋道士不入口放魚女兒¶
升綵霞¶
　　　題工部李侍郎給餉還朝卷¶
旄頭焰射榆塞紅穹廬夜徙狼山東邊頭十堡九堡空¶
<pb:KR4e0153_WYG_002-35b>¶
虎銜髑髏狐嘯風箭書入奏龍改色天兵嘽嘽下西北¶
旌纛卷空空宇黒冬官老臣奉丹敕百萬芻糧紛崱屴¶
揷羽鳴金搗河磧朔方血雲蛇火赤勃勒殘兵走無迹¶
歸來謁帝甘泉宫手執籌邊書一通當廷不數搴旗功¶
嗚呼老臣開濟忠曉日沙堤散朝宴黄金廐馬輝相炫¶
道傍觀者誰不羨韓公范老今重見¶
　　　題李客部冊為其母受勅焚黄作¶
峩峩隴門碑蕭蕭墓田草春卿哭母處淚盡秋山道秋¶
<pb:KR4e0153_WYG_002-36a>¶
山雲黄日脚斜𤣥堂寂寂扃土花祀筵俎豆雜五鼎玉¶
文鸞紙明江霞月弦張宇登歲矢二十星霜一彈指欲¶
問春卿哭母心潺湲日夜龍溪水水流不復返母去何¶
時回金沙閤珠翠碧火揚青灰斷機壁空蛛網窣擣衣¶
石冷啼蛄歇還家何物最堪傷白髮中庭坐明月¶
　　　萱花圗送劉汝忠歸省¶
萱草花何裊裊春風入堂背遊子在逺道白頭慈親相¶
對看日暮還成被花惱花未落子登堂白頭一笑千憂¶
<pb:KR4e0153_WYG_002-36b>¶
忘¶
　　　海樵吟¶
海樵老翁居海島自言不及山樵好山樵伐木歸作薪¶
隆冬滿室回陽春海樵網得珊瑚樹竈底欲燃燃不去¶
日將空腹對家人敢向山樵論飽飫中興天子元會辰¶
大開閶闔羅九賔勑使四方求寶貨海樵尚食山樵餓¶
　　　牽夫謡¶
上水逆風牽百丈官舸真同上天上後笞前咤輿皂獰¶
<pb:KR4e0153_WYG_002-37a>¶
努力攬牽誰敢放人喜牽夫歌牽歌不知此中哀怨多¶
何日黄流變黄土牽夫得免奔波苦¶
　　　竹坡子辭為徐侍御作¶
坡之竹兮蘢葱子攬轡兮在公子在公兮居靡遑蹇予¶
獨兮坡之陽陽坡兮延佇竹裊裊兮含雨願秩質兮為¶
簫和翔鳳兮儀鳴韶帝闗兮峻深與子歸來兮坡陰守¶
虚靜兮抱貞素聽容與兮遲暮¶
　　　愛日樓為錢水部作¶
<pb:KR4e0153_WYG_002-37b>¶
錫山之樓水曹所構下瞰百川上臨斗宿層楣切霄飛¶
栱麗晝龍鱗差差碧瓦齊峻梯蜒蜿垂丹霓俯視窮四¶
極仰觀凌太虚雕楹列琪樹天窓秘靈書三光無冬春¶
和氣通華胥不覩奇譎迹誰明此樓是仙居樓中之母¶
健且康脩眉如髮雙瞳方雲冠峩倒影煙袂飄空香真¶
澄瑩含元穆坐樓中央蘭孫玉息獻斚稱觴擘斑麟炮¶
紫凰進文棗傾瑶漿淋漓颯沓羅列趨蹡舞拓拔歌陵¶
岡一日願作千歲長千歲長萬歲久樓長新母長壽¶
<pb:KR4e0153_WYG_002-38a>¶
　　　𢎞治辛酉夏五月省元杜廷陳氏卧病旅邸予¶
　　　　徃問焉至則死矣逾四年其兄廷獻會予京師¶
　　　　言及泣數行下且謂不可無詩以哭其弟也追¶
　　　　憶徃事為補此篇¶
切切重切切秋風桂枝折哀哀復哀哀人歸長夜臺桐¶
為棺兮席為舍寒巷蕭條日光下孤兒五歲初學行向¶
人啼父不成聲訪君來哭君去鄉路迢迢隔暝烟濰水¶
萊山渺何處¶
<pb:KR4e0153_WYG_002-38b>¶
　　　輓秦國聲迺翁¶
天井峯頭暮煙紫少微星落山翁死山前新墓土纍纍¶
石門題著封君字封君在時山水光雞羣寒鶴何昂藏¶
一身獨作鄉社表見者呼為王彦方自從仙遊去不返¶
江波寂寂江花晚釣竿三尺掛垂楊野逕無人竹門掩¶
有生會有死全歸誠獨難名歸隱逸傳銜稱大夫官佳¶
兒擅時譽采采雲中鸞恩華燭幽邃紫誥雙龍盤封君¶
九原心亦安嗚呼封君九原心亦安¶
<pb:KR4e0153_WYG_002-39a>¶
　　　節義歌為方少參大器作¶
囊金失行子號還子以金不受絲與毫良人殂舅姑老¶
環堵麻衣不識門前道吁嗟乎墓中人雖死死不孤諸¶
郎致身文且武恩光下照幽泉土妻也貞姬夫義夫列¶
傳有名光烈祖誰道今人不如古¶
　　　朱子臯輓詞¶
約食墩前起新廟鄉人共說朱郎孝朱郎能孝復能仁¶
眼看盜賊皆良民直擬貞心化强暴豈料勢窮翻殺身¶
<pb:KR4e0153_WYG_002-39b>¶
君不見錢塘潮汨羅水同是乾坤忠義鬼春草碧色江¶
綠波魂招不來將奈何¶
　　　錢國子水南輓歌¶
君不見李世勣姊病親煮粥粥火燎鬚鬚為秃又不見¶
閔子騫大雪被蘆裘一言悟父母復留水南茂才具二¶
美白首窮經辟雍裏凍霧空嗟嶺豹藏春雷不見江龍¶
起孝思之樓江水傍四時禴祀烝且嘗豈惟急難等原¶
涉還誇遜産同王商白雞夢醒丹旌濕精舍𤣥&KR0400;終夜¶
<pb:KR4e0153_WYG_002-40a>¶
泣憑將都士輓歌辭裒作它年聘君集¶
　　　陳司寇輓詩¶
野白秋草黄頽陽下枯嶺誰歌蒿里曲悽緒紛難整矗¶
矗起新墳素旗飄斷雲隴下笳簫哀響咽尚書不歸履¶
聲絶履聲絶那可招山空石麟死松柏寒蕭蕭¶
　　　王封君輓詩¶
兒在客父在床平生顔色不得一相見雖有湯藥何由¶
將父在殯兒在野生前不受豸史封空見龍光賁泉下¶
<pb:KR4e0153_WYG_002-40b>¶
雪林山頭髙築墳花烟漠漠愁青春請看阡畔行啼者¶
半是當年懷惠人¶
　¶
　¶
　¶
　¶
　¶
　華泉集卷二¶
